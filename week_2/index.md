## Werkcollege week 2

In dit werkcollege ga je voor het eerst een written bespreken. Daar krijg je hieronder wat uitleg over. Ook doen we een oefening voor het omzetten van formules naar code. Dit komt bij Roots en Riemann terug, en helpt de studenten om een formule systematisch te ontleden.

> Bereid je voor op elk werkcollege door even snel naar de ingeleverde opgaves te kijken. Vaak kan je aan het ingeleverde werk van de studenten al zien wat ze moeilijk vinden. Hier kan je tijdens de wekelijkse terugblik dan aan refereren, of gerichte vragen over stellen. Aan de Machine Learning kant zijn deze week de open vragen interessant, en aan de Python kant is dit style.

### Terugblik (15 minuten)

Laat iedereen even vertellen hoe het ging, waar het knelde en of het gelukt is. We bespreken hier openlijk hoe het gaat. Zeg tegen je studenten dat klagen ook OK is, dat kan hier heel goed een onderdeel van zijn, en zeg dat je goed zult luisteren en noteren (beloof niet dat je er iets mee gaat doen! Het gaat vooral om luisteren, bespreekbaar maken en het totaalbeeld). Hier kan je ook de open vragen van Machine Learning extra bespreken.

⚠️ Jij als mentor moet het gesprek leiden, zorg dat iedereen aan de beurt komt!

- Nog opvallende dingen over specifieke studenten? Noteer ze op Basecamp!
- Nog dingen die mis lijken te gaan voor meerdere studenten? Noteer ze en deel ze na de werkgroep meteen met het team via een message in Basecamp.

### Translating formulas to code (45 minuten)

Doel: studenten comfortabeler maken met het lezen en implementeren van formules.

De eerste reactie van studenten die niet veel, of soms zelfs niets, gedaan hebben met wiskunde tijdens hun studie is vaak om dicht te slaan bij het zien van formules. In de Minor AI zullen de studenten vaak te maken krijgen met wiskundige formules, en is het dus belangrijk dat ze deze leren te begrijpen of de betekenis van onderdelen uit de formule te ontleden. Dit doen we over het algemeen via SOWISO, maar tijdens dit werkcollege gaan we ook even oefenen met het implementeren van som- en product-formules in Python. De studenten hoeven niets in te leveren.

Voor dit stuk van het werkcollege is voor de studenten [een notebook beschikbaar](sums/translating-formulas.zip). In de notebook zijn uitleg en oefeningen te vinden over het somteken en het productteken. De studenten kunnen de notebook vinden in hun schema op deze website. Laat iedereen de notebook downloaden en openen. Zet de studenten aan het werk en loop rond om te kijken of het bij iedereen lukt. Als er meerdere studenten zijn die tegen iets soortgelijks aanlopen geef je hier centraal een korte uitleg over voordat iedereen weer door gaat.

Wanneer de studenten (bijna) allemaal klaar zijn, of er iets meer dan een half uur voorbij is, doorloop je samen met de studenten de antwoorden. Laat zien hoe jij zelf de oefeningen zou implementeren. Denk daarbij hardop na en vertel wat je aan het doen bent. Laat de studenten hetzelfde doen.

Het implementeren van oefeningen zoals deze zou een geoefende student aan het einde van dit vak nog geen minuut per stuk moeten kosten.

[De antwoorden voor de oefeningen zijn hier te vinden.](sums/answers-translating-formulas.zip) Deze zijn alleen voor de TAs bedoeld.

### Turing's paper (30 minuten)

Doel: iedereen krijgt de mogelijkheid om te praten en te discussiëren over een onderwerp uit de schrijfopdrachten.

Studenten zijn vaak benieuwd naar wat andere hebben geschreven over de schrijfopdracht en vinden het leuk hierover ideeën uit te wisselen en met elkaar in discussie te gaan. De rol van de mentor is om dit te faciliteren en het gesprek een beetje op gang te krijgen.

> Als er weinig interesse is om de schrijfopgave te bespreken, is het ook prima om door te gaan naar het volgende onderdeel van het werkcollege; niet elke week is even interessant, ook dat kan van groep tot groep verschillen. Je hoeft dit gesprek dus niet te forceren.

Dit werkcollege praten en discussiëren we klassikaal over de schrijfopdracht van de vorige week. De studenten mogen hier zelf voor een groot deel invulling aan geven. Als mentor is jouw rol in dit gesprek om mee te luisteren, het gesprek gaande te houden, en de gemoederen niet te hoog te laten oplopen. Je mengt je hierbij zo min mogelijk in het gesprek zelf. Om de boel op gang te helpen hebben we per schrijfopdracht een lijst onderwerpen/discussiepunten.

- Houd tijdens het gesprek het hoofdonderwerp in de gaten. Als deelnemers (te ver) afwijken, grijp dan in.
- Je hoeft het gesprek niet te beperken tot de gegeven onderwerpen/discussiepunten. Wanneer de studenten het over iets anders willen hebben wat ook gerelateerd is aan het hoofdonderwerp is dat prima! Ook hoef je ze niet op volgorde af te gaan; bedenk zelf welk onderwerp/discussiepunt op het moment het best in het gesprek past.
- Als het gesprek dreigt te stokken, stel dan nieuwe vragen of geef een nieuw onderwerp/discussiepunt aan.
- Wanneer iemand zijn mening niet duidelijk verwoordt, stel dan vragen om verduidelijking te krijgen.
- Niet iedereen die meedoet hoeft wat te zeggen, maar zorg er wel voor dat iedereen die dat wilt aan het woord kan komen. Soms kan het nodig zijn dat je een specifiek persoon om een mening moet vragen.

⚠️ Deelname aan de gesprekken over de schrijfopdrachten is niet verplicht voor de studenten. Studenten kunnen er zelf voor kiezen om met iets anders aan de slag te gaan. Geef bij de studenten die niet meedoen duidelijk aan dat half-meedoen geen optie is, en dat jij zelf niet beschikbaar bent voor vragen. Je bent zelf namelijk nodig bij het gesprek.

De onderstaande vragen dienen als suggesties/inspiratie om de discussie op gang te krijgen. Je kunt natuurlijk je eigen vragen stellen. Als het gesprek loopt of de studenten hun opdrachten aan het bespreken zijn, hoef je ook niet per se alle vragen langs te gaan.

- Poll: Wie heeft "4 The Argument from Conciousness" gekozen en wie "6 Lady Lovelace's objection"?
    - Heeft iemand nog een andere optie gekozen of overwogen?
- Wat is eigenlijk het verschil tussen objection 4 en 6 denken jullie?
    - Welke objection lijkt je sterker en waarom?
- Wat vonden jullie de raarste of meest verrassende objection in de paper?
    - Waren jullie verbaasd dit soort objections een paper van een wereldberoemde wetenschapper uit die tijd te vinden?

### Grote vragen (10 minuten)

Doel: studenten ruimte geven om beter te begrijpen hoe het vak in elkaar zit, op basis van de vragen die ze hebben. Problemen signaleren.

We doen dit nog één laatste keer formeel. Na dit werkcollege zou iedereen bekend moeten zijn met de werking van de minor.

- Het is daarbij  niet de bedoeling dat je overal een antwoord op hebt, maar leg juist uit hoe studenten **zelf** aan hun antwoorden kunnen komen!
- Wel maak je notities van de vragen die je niet kon beantwoorden, maar vooral voor jezelf of algemene zaken! Je gaat namelijk ook geen dingen voor studenten uitzoeken, dat is niet jouw taak.
- Zie bij de eerste werkgroep hoe je om kunt gaan met de verschillende vragen.

## Administratie

Direct na afloop van de werkgroep:

- Als je weet dat je studenten mist en je hebt geen contact, maak een TODO op Basecamp aan voor de vakcoördinator. Deze zal achter de student aan gaan.
- Als je al snel problemen voorziet met een student, bijvoorbeeld als die zegt 3 dagen per week te werken terwijl deze de minor fulltime doet, maak dan ook een TODO aan voor de coördinator. Een van je taken is om zo vroeg mogelijk te signaleren dat er mogelijk iets mis gaat.
- Update het logboek op basecamp. Schrijf bij iedere student op hoe het met ze gaat. Wanneer er geen veranderingen zijn bij een student hoef je ook niets te veranderen in het logboek.
- Er kunnen vragen zijn opgekomen tijdens de werkgroep. Check voor alle vragen of je antwoorden kunt vinden in de handleiding, of in een post (Message) op Basecamp. Wees niet spaarzaam met je vragen! Liever teveel dan te weinig. De coördinator denkt dan mee en maakt eventueel ook een mededeling voor de andere mentoren.
